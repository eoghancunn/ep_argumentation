{"speaker": "Αδάμος Αδάμου (GUE/NGL),", "english": "Αδάμος Αδάμου (GUE/NGL), Εισηγητής . – Κύριε Πρόεδρε, κύριε Επίτροπε, κυρίες και κύριοι συνάδελφοι, η έκθεση που πρόκειται να ψηφίσουμε αφορά το σχεδιασμό ετοιμότητας και αντίδρασης των κρατών μελών σε πανδημία γρίπης στην Ευρωπαϊκή Ένωση, ένα θέμα του οποίου η επίκαιρη φύση και σημαντικότητα βρίσκει την πλειοψηφία από εμάς σε συμφωνία. Αυτός πιστεύω ότι ήταν και ο κύριος λόγος για τον οποίο δεν κατατέθηκαν τροπολογίες στην Ολομέλεια.\nΠαρ’ όλα αυτά θα ήθελα αρχικά να ευχαριστήσω όλες και όλους τους εισηγητές από όλες τις πολιτικές ομάδες για τις σημαντικές τους παρατηρήσεις και την πολύτιμή τους βοήθεια καθώς επίσης και όλους τους συναδέλφους για τις τροπολογίες που κατέθεσαν κατά τη διάρκεια της συζήτησης της έκθεσής μου στην Επιτροπή Περιβάλλοντος.\nΠαρ’ όλα αυτά προσπάθησα να φέρω εις πέρας αυτή την έκθεση σε στενή συνεργασία με την Ευρωπαϊκή Επιτροπή, το Ευρωπαϊκό Κέντρο Πρόληψης και Ελέγχου Νοσημάτων, το Ευρωπαϊκό Γραφείο του Διεθνούς Οργανισμού Υγείας και διάφορες άλλες εθνικές υπηρεσίες υγείας, συμπεριλαμβανομένης και αυτής της πατρίδας μου, της Κύπρου. Παράλληλα, σε αυτήν την προσπάθεια έχω δεχθεί εισηγήσεις από μη κυβερνητικές οργανώσεις, από ειδήμονες σε θέματα πανδημίας ακόμη και από τη βιομηχανία εμβολίων. Θα ήθελα να ευχαριστήσω ιδιαίτερα τους παραπάνω για τη βοήθειά τους.\nΘα προσπαθήσω να είμαι όσο πιο σύντομος και περιεκτικός γίνεται. Πέντε είναι τα πιο σημαντικά σημεία πάνω στα οποία θα ήθελα να επεκταθώ: στις προσπάθειες εντατικότερου συντονισμού, στην ύπαρξη αντιγριπικών και αντι-ιικών εμβολίων, στην πληροφόρηση, στη διαφάνεια και στη δημόσια ευαισθητοποίηση, στη χρηματοδότηση και στην οικονομική βοήθεια σε χώρες που τη χρειάζονται.\nΔεν μπορεί να παραλειφθεί το γεγονός ότι υπάρχει ισχυρή ανάγκη σύσφιξης και εντατικοποίησης του συντονισμού μεταξύ των κρατών μελών και της Επιτροπής και αυτή είναι και η αιτία για την οποία ο εν λόγω συντονισμός παίζει έναν τόσο σημαντικό ρόλο μέσα στην έκθεση. Η Επιτροπή και το Ευρωπαϊκό Κέντρο Πρόληψης και Ελέγχου Νοσημάτων εκτελούν ήδη ένα πολύ σημαντικό έργο με το να δοκιμάζουν τα υπάρχοντα εθνικά σχέδια πρόληψης πανδημίας και με το να πραγματοποιούν ασκήσεις. Παρ’ όλα αυτά οι εν λόγω ασκήσεις θα πρέπει να λαμβάνουν χώρα και στις περιφερειακές περιοχές τονίζοντας ταυτόχρονα τη διασυνοριακή συνεργασία.\nΌσον αφορά τα αντι-ιικά εμβόλια, ο προγραμματισμός για την απόκτησή τους και τον τρόπο χρησιμοποίησής τους δεν φαίνεται να είναι αρκετά ικανοποιητικός. Σύμφωνα πάντα με τις εισηγήσεις του Διεθνούς Οργανισμού Υγείας και του Ευρωπαϊκού Οργανισμού για την Αξιολόγηση Φαρμακευτικών Προϊόντων, θα πρέπει να αναληφθούν περαιτέρω ενέργειες, οι οποίες θα ενδυναμώσουν αυτόν τον προγραμματισμό. Εν συνεχεία θα πρέπει να προωθηθούν η έρευνα και η ανάπτυξη, ούτως ώστε τα εν λόγω εμβόλια να παραχθούν το συντομότερο δυνατό, και, όταν αυτό συμβεί, να διασφαλιστεί η ίση και δίκαιη διανομή τους.\nΗ πληροφόρηση, η διαφάνεια και η δημόσια ευαισθητοποίηση είναι στοιχειώδη και θα διευκολύνουν τη δουλειά των κρατών μελών και της Επιτροπής στο να αποτρέψουν το ξέσπασμα μιας πιθανής πανδημίας. Αναφορικά με τις αφρικανικές και τις ασιατικές χώρες, οι οποίες θεωρούνται και είναι οι χώρες με τις μεγαλύτερες ανάγκες, πρέπει να βεβαιωθούμε ότι θα τους διατεθεί τεχνική, οικονομική και χρηματική βοήθεια. Σε αυτό το σημείο θα έπρεπε ίσως να τονίσω ότι η Επιτροπή έχει ήδη καταφέρει να επιτύχει πολλά προς αυτήν την κατεύθυνση και ελπίζω να συνεχίσει να πράττει το ίδιο.\nΙκανοποιητικά κονδύλια πρέπει επίσης να διατεθούν ούτως ώστε να μεγιστοποιηθεί η δημόσια ευαισθητοποίηση, να αποκτήσουν οι Ευρωπαίοι πολίτες περισσότερη πληροφόρηση, να προωθηθεί η έρευνα και η ανάπτυξη με απώτερο σκοπό τη δημιουργία του αντι-ιικού εμβολίου, να δοθεί στην Επιτροπή η δυνατότητα δημιουργίας ενός κοινοτικού αντι-ιικού αποθέματος εμβολίων και φυσικά να δοθεί η οικονομική και τεχνική βοήθεια στις τρίτες χώρες που τη χρειάζονται.\nΕξίσου σημαντικό με τα προαναφερθέντα σημεία είναι η προστασία των μικρών και μικρομεσαίων πτηνοτροφικών μονάδων, οι οποίες έχουν υποστεί σημαντικά πλήγματα από τη γρίπη των πτηνών, καθώς επίσης και η σωστή εφαρμογή των διατάξεων του κοινοτικού δικαίου που αφορούν την ασφάλεια στον χώρο εργασίας και ειδικότερα των ομάδων υψηλού κινδύνου που αποτελούνται από εργαζόμενους που βρίσκονται σε στενή και συνεχή επαφή με πτηνά.\nΤέλος, θα ήθελα να σημειώσω ότι υποστήριξα τις περισσότερες από τις τροπολογίες που κατέθεσαν οι συνάδελφοί μου μετά τη συζήτηση της έκθεσής μου στην Επιτροπή Περιβάλλοντος. Συγκεκριμένα, πρέπει να τονίσω ότι η τροπολογία αναφορικά με την πρόληψη του πανικού μεταξύ του κοινού, την καταπολέμηση τυχόν εμπορίας, η οποία θα μπορούσε να ανακύψει εάν υπάρξουν πραγματικά σοβαροί κίνδυνοι, και τη διασφάλιση δίκαιης κατανομής όλων των προϊόντων προς χρήση για την καταπολέμηση της επιδημίας, η τροπολογία αναφορικά με τη συνεχή αναβάθμιση των σχεδίων ετοιμότητας των κρατών μελών αλλά και οι τροπολογίες που αφορούν την απόκτηση επαρκούς προστατευτικού εξοπλισμού και την ετοιμότητα της Επιτροπής να εγκρίνει μηχανισμούς κρίσης όπως η καραντίνα και τα μέτρα απολύμανσης σε αεροδρόμια είναι τροπολογίες οι οποίες συντελούν στην ολοκλήρωση της έκθεσης.\nΘα ήθελα και πάλι να ευχαριστήσω τη γραμματεία της επιτροπής για την πολύτιμη βοήθειά της σ' αυτή μου την έκθεση όπως και όλους τους συνεργάτες μου. Σας ευχαριστώ για άλλη μια φορά.", "lang": "EN", "original": "Αδάμος Αδάμου (GUE/NGL), Εισηγητής . – Κύριε Πρόεδρε, κύριε Επίτροπε, κυρίες και κύριοι συνάδελφοι, η έκθεση που πρόκειται να ψηφίσουμε αφορά το σχεδιασμό ετοιμότητας και αντίδρασης των κρατών μελών σε πανδημία γρίπης στην Ευρωπαϊκή Ένωση, ένα θέμα του οποίου η επίκαιρη φύση και σημαντικότητα βρίσκει την πλειοψηφία από εμάς σε συμφωνία. Αυτός πιστεύω ότι ήταν και ο κύριος λόγος για τον οποίο δεν κατατέθηκαν τροπολογίες στην Ολομέλεια.\nΠαρ’ όλα αυτά θα ήθελα αρχικά να ευχαριστήσω όλες και όλους τους εισηγητές από όλες τις πολιτικές ομάδες για τις σημαντικές τους παρατηρήσεις και την πολύτιμή τους βοήθεια καθώς επίσης και όλους τους συναδέλφους για τις τροπολογίες που κατέθεσαν κατά τη διάρκεια της συζήτησης της έκθεσής μου στην Επιτροπή Περιβάλλοντος.\nΠαρ’ όλα αυτά προσπάθησα να φέρω εις πέρας αυτή την έκθεση σε στενή συνεργασία με την Ευρωπαϊκή Επιτροπή, το Ευρωπαϊκό Κέντρο Πρόληψης και Ελέγχου Νοσημάτων, το Ευρωπαϊκό Γραφείο του Διεθνούς Οργανισμού Υγείας και διάφορες άλλες εθνικές υπηρεσίες υγείας, συμπεριλαμβανομένης και αυτής της πατρίδας μου, της Κύπρου. Παράλληλα, σε αυτήν την προσπάθεια έχω δεχθεί εισηγήσεις από μη κυβερνητικές οργανώσεις, από ειδήμονες σε θέματα πανδημίας ακόμη και από τη βιομηχανία εμβολίων. Θα ήθελα να ευχαριστήσω ιδιαίτερα τους παραπάνω για τη βοήθειά τους.\nΘα προσπαθήσω να είμαι όσο πιο σύντομος και περιεκτικός γίνεται. Πέντε είναι τα πιο σημαντικά σημεία πάνω στα οποία θα ήθελα να επεκταθώ: στις προσπάθειες εντατικότερου συντονισμού, στην ύπαρξη αντιγριπικών και αντι-ιικών εμβολίων, στην πληροφόρηση, στη διαφάνεια και στη δημόσια ευαισθητοποίηση, στη χρηματοδότηση και στην οικονομική βοήθεια σε χώρες που τη χρειάζονται.\nΔεν μπορεί να παραλειφθεί το γεγονός ότι υπάρχει ισχυρή ανάγκη σύσφιξης και εντατικοποίησης του συντονισμού μεταξύ των κρατών μελών και της Επιτροπής και αυτή είναι και η αιτία για την οποία ο εν λόγω συντονισμός παίζει έναν τόσο σημαντικό ρόλο μέσα στην έκθεση. Η Επιτροπή και το Ευρωπαϊκό Κέντρο Πρόληψης και Ελέγχου Νοσημάτων εκτελούν ήδη ένα πολύ σημαντικό έργο με το να δοκιμάζουν τα υπάρχοντα εθνικά σχέδια πρόληψης πανδημίας και με το να πραγματοποιούν ασκήσεις. Παρ’ όλα αυτά οι εν λόγω ασκήσεις θα πρέπει να λαμβάνουν χώρα και στις περιφερειακές περιοχές τονίζοντας ταυτόχρονα τη διασυνοριακή συνεργασία.\nΌσον αφορά τα αντι-ιικά εμβόλια, ο προγραμματισμός για την απόκτησή τους και τον τρόπο χρησιμοποίησής τους δεν φαίνεται να είναι αρκετά ικανοποιητικός. Σύμφωνα πάντα με τις εισηγήσεις του Διεθνούς Οργανισμού Υγείας και του Ευρωπαϊκού Οργανισμού για την Αξιολόγηση Φαρμακευτικών Προϊόντων, θα πρέπει να αναληφθούν περαιτέρω ενέργειες, οι οποίες θα ενδυναμώσουν αυτόν τον προγραμματισμό. Εν συνεχεία θα πρέπει να προωθηθούν η έρευνα και η ανάπτυξη, ούτως ώστε τα εν λόγω εμβόλια να παραχθούν το συντομότερο δυνατό, και, όταν αυτό συμβεί, να διασφαλιστεί η ίση και δίκαιη διανομή τους.\nΗ πληροφόρηση, η διαφάνεια και η δημόσια ευαισθητοποίηση είναι στοιχειώδη και θα διευκολύνουν τη δουλειά των κρατών μελών και της Επιτροπής στο να αποτρέψουν το ξέσπασμα μιας πιθανής πανδημίας. Αναφορικά με τις αφρικανικές και τις ασιατικές χώρες, οι οποίες θεωρούνται και είναι οι χώρες με τις μεγαλύτερες ανάγκες, πρέπει να βεβαιωθούμε ότι θα τους διατεθεί τεχνική, οικονομική και χρηματική βοήθεια. Σε αυτό το σημείο θα έπρεπε ίσως να τονίσω ότι η Επιτροπή έχει ήδη καταφέρει να επιτύχει πολλά προς αυτήν την κατεύθυνση και ελπίζω να συνεχίσει να πράττει το ίδιο.\nΙκανοποιητικά κονδύλια πρέπει επίσης να διατεθούν ούτως ώστε να μεγιστοποιηθεί η δημόσια ευαισθητοποίηση, να αποκτήσουν οι Ευρωπαίοι πολίτες περισσότερη πληροφόρηση, να προωθηθεί η έρευνα και η ανάπτυξη με απώτερο σκοπό τη δημιουργία του αντι-ιικού εμβολίου, να δοθεί στην Επιτροπή η δυνατότητα δημιουργίας ενός κοινοτικού αντι-ιικού αποθέματος εμβολίων και φυσικά να δοθεί η οικονομική και τεχνική βοήθεια στις τρίτες χώρες που τη χρειάζονται.\nΕξίσου σημαντικό με τα προαναφερθέντα σημεία είναι η προστασία των μικρών και μικρομεσαίων πτηνοτροφικών μονάδων, οι οποίες έχουν υποστεί σημαντικά πλήγματα από τη γρίπη των πτηνών, καθώς επίσης και η σωστή εφαρμογή των διατάξεων του κοινοτικού δικαίου που αφορούν την ασφάλεια στον χώρο εργασίας και ειδικότερα των ομάδων υψηλού κινδύνου που αποτελούνται από εργαζόμενους που βρίσκονται σε στενή και συνεχή επαφή με πτηνά.\nΤέλος, θα ήθελα να σημειώσω ότι υποστήριξα τις περισσότερες από τις τροπολογίες που κατέθεσαν οι συνάδελφοί μου μετά τη συζήτηση της έκθεσής μου στην Επιτροπή Περιβάλλοντος. Συγκεκριμένα, πρέπει να τονίσω ότι η τροπολογία αναφορικά με την πρόληψη του πανικού μεταξύ του κοινού, την καταπολέμηση τυχόν εμπορίας, η οποία θα μπορούσε να ανακύψει εάν υπάρξουν πραγματικά σοβαροί κίνδυνοι, και τη διασφάλιση δίκαιης κατανομής όλων των προϊόντων προς χρήση για την καταπολέμηση της επιδημίας, η τροπολογία αναφορικά με τη συνεχή αναβάθμιση των σχεδίων ετοιμότητας των κρατών μελών αλλά και οι τροπολογίες που αφορούν την απόκτηση επαρκούς προστατευτικού εξοπλισμού και την ετοιμότητα της Επιτροπής να εγκρίνει μηχανισμούς κρίσης όπως η καραντίνα και τα μέτρα απολύμανσης σε αεροδρόμια είναι τροπολογίες οι οποίες συντελούν στην ολοκλήρωση της έκθεσης.\nΘα ήθελα και πάλι να ευχαριστήσω τη γραμματεία της επιτροπής για την πολύτιμη βοήθειά της σ' αυτή μου την έκθεση όπως και όλους τους συνεργάτες μου. Σας ευχαριστώ για άλλη μια φορά.", "agenda_item": "Pandemic influenza preparedness and response planning in the European Community (debate)", "debate_id": "CRE-20060613-ITEM-012", "intervention_id": "2-153"}