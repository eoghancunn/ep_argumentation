{"speaker": "Milan Gaľa,", "english": "Milan Gaľa, za skupinu PPE-DE . – Vážený pán predsedajúci, pán komisár, kolegyne a kolegovia, chrípka patrí medzi ochorenia so závažnými zdravotnými, sociálnymi, ekonomickými, ale aj obrannými a politickými následkami. Mutáciou vírusu vtáčej chrípky H5N1 by mohol vzniknúť nový subtyp vírusu chrípky prenosný z človeka na človeka s postupným rozšírením do epidémií a pandémie. Prenos vírusu vtáčej chrípky z vtákov na človeka je zriedkavý, avšak podľa údajov Svetovej zdravotnej organizácie bolo od roku 2003 do marca 2006 evidovaných 185 prípadov nakazenia a 104 prípadov úmrtia.\nPočet týchto ľudských obetí treba považovať za výkričník, ktorý nemožno ignorovať. Verejná diskusia v tejto oblasti odhalila nové problémy, v členských krajinách vznikli pandemické komisie a pandemické plány prepojené na európsku úroveň. Členské krajiny medzi sebou komunikujú, pretože v prípade prepuknutia pandemickú chrípku nezdolá žiadna krajina samostatne. Zvýšil sa záujem o antivirotiká ako prvý pilier lekárskej prevencie a zásahu. Zmodernizoval sa prístup k výrobe očkovacích látok, prebudil sa záujem o ich zrýchlený vývoj, výrobu a zavedenie do praxe.\nDámy a páni, táto iniciatívna správa sa opiera o dva komunikačné materiály Európskej komisie k tejto problematike. Kladie dôraz na prijatie potrebných opatrení a plánu krízového manažmentu do 24 hodín vrátane karantény či realizácie cestovných obmedzení. Vyzýva k zlepšeniu koordinácie medzi Európskou komisiou, členskými krajinami a príslušnými európskymi agentúrami. Za kľúčové opatrenie považujem vytvorenie zásob antivirotík a v rámci možností urýchlenú výrobu a distribúciu vakcín. Na aplikáciu vakcín by mohli byť využité prostriedky z Fondu solidarity.\nInformovanosť je absolútnym predpokladom prijímania zodpovedných opatrení. Je dôležité, aby členovia Európskeho parlamentu boli v pravidelných intervaloch informovaní o vedeckých objavoch v oblasti liečiv a vakcín a o úrovni pripravenosti jednotlivých členských krajín. Nesmieme zabudnúť ani na urýchlenú komunikáciu o situácii a potrebných krokoch s verejnosťou a s médiami.", "lang": "EN", "original": "Milan Gaľa, za skupinu PPE-DE . – Vážený pán predsedajúci, pán komisár, kolegyne a kolegovia, chrípka patrí medzi ochorenia so závažnými zdravotnými, sociálnymi, ekonomickými, ale aj obrannými a politickými následkami. Mutáciou vírusu vtáčej chrípky H5N1 by mohol vzniknúť nový subtyp vírusu chrípky prenosný z človeka na človeka s postupným rozšírením do epidémií a pandémie. Prenos vírusu vtáčej chrípky z vtákov na človeka je zriedkavý, avšak podľa údajov Svetovej zdravotnej organizácie bolo od roku 2003 do marca 2006 evidovaných 185 prípadov nakazenia a 104 prípadov úmrtia.\nPočet týchto ľudských obetí treba považovať za výkričník, ktorý nemožno ignorovať. Verejná diskusia v tejto oblasti odhalila nové problémy, v členských krajinách vznikli pandemické komisie a pandemické plány prepojené na európsku úroveň. Členské krajiny medzi sebou komunikujú, pretože v prípade prepuknutia pandemickú chrípku nezdolá žiadna krajina samostatne. Zvýšil sa záujem o antivirotiká ako prvý pilier lekárskej prevencie a zásahu. Zmodernizoval sa prístup k výrobe očkovacích látok, prebudil sa záujem o ich zrýchlený vývoj, výrobu a zavedenie do praxe.\nDámy a páni, táto iniciatívna správa sa opiera o dva komunikačné materiály Európskej komisie k tejto problematike. Kladie dôraz na prijatie potrebných opatrení a plánu krízového manažmentu do 24 hodín vrátane karantény či realizácie cestovných obmedzení. Vyzýva k zlepšeniu koordinácie medzi Európskou komisiou, členskými krajinami a príslušnými európskymi agentúrami. Za kľúčové opatrenie považujem vytvorenie zásob antivirotík a v rámci možností urýchlenú výrobu a distribúciu vakcín. Na aplikáciu vakcín by mohli byť využité prostriedky z Fondu solidarity.\nInformovanosť je absolútnym predpokladom prijímania zodpovedných opatrení. Je dôležité, aby členovia Európskeho parlamentu boli v pravidelných intervaloch informovaní o vedeckých objavoch v oblasti liečiv a vakcín a o úrovni pripravenosti jednotlivých členských krajín. Nesmieme zabudnúť ani na urýchlenú komunikáciu o situácii a potrebných krokoch s verejnosťou a s médiami.", "agenda_item": "Pandemic influenza preparedness and response planning in the European Community (debate)", "debate_id": "CRE-20060613-ITEM-012", "intervention_id": "2-155"}