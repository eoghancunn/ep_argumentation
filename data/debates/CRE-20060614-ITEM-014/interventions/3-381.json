{"speaker": "Sebastiano (Nello) Musumeci,", "english": "Sebastiano (Nello) Musumeci, a nome del gruppo UEN . – Signor Presidente, onorevoli colleghi, vorrei congratularmi con il relatore per la chiarezza e la completezza del testo presentato. Da molti anni sottolineamo la necessità di uno sfruttamento sostenibile della pesca, in particolare nel Mediterraneo, ripetendo quanto viene ribadito con opportuna enfasi nella relazione oggetto dell'odierna discussione.\nPurtroppo, il poco tempo a disposizione non ci consente di approfondire alcuni interessanti argomenti, quali la parità uomo-donna nel settore della pesca, la sicurezza a bordo dei pescherecci, le fonti energetiche alternative di fronte al caro prezzo del gasolio e l'ammodernamento delle flotte.\nMi piace evidenziare come la pesca costiera e artigianale – e ve lo dice un uomo del Sud, che vive quasi quotidianamente a stretto contatto con il mondo marinaro – oltre a rappresentare un'importantissima fonte di guadagno per migliaia di famiglie europee che popolano le coste del nostro continente, è portatrice di una plurisecolare tradizione che l'Europa, a nostro avviso, deve sostenere e preservare.\nSostenere la pesca costiera significa tra l'altro difenderla dalla pesca selvaggia operata da imbarcazioni battenti bandiere extracomunitarie che, spavaldamente e senza alcun ritegno, esercitano la loro attività senza alcun riguardo per la quantità, la qualità e il tipo di specie ittiche pescate. E' di questi giorni l'ennesima protesta dei pescatori del Sud, a Bagnara in Calabria. L'Unione europea non può imporre limiti e sacrifici ai nostri pescatori e lasciare assoluta libertà alle flotte extraeuropee nel Mediterraneo.\nLa pesca costiera può e deve rendere compatibile un'importante attività economica con la necessaria e doverosa preservazione dell'ambiente marino. Per queste e per altre ragioni sostengo pienamente la presente relazione, sottolineando in particolare il punto 16 della proposta di risoluzione, in cui si invita la Commissione a riconoscere una volta per tutte la specificità della pesca costiera artigianale nella politica comune della pesca, che finora si è rivelata essere penalizzante.", "lang": "EN", "original": "Sebastiano (Nello) Musumeci, a nome del gruppo UEN . – Signor Presidente, onorevoli colleghi, vorrei congratularmi con il relatore per la chiarezza e la completezza del testo presentato. Da molti anni sottolineamo la necessità di uno sfruttamento sostenibile della pesca, in particolare nel Mediterraneo, ripetendo quanto viene ribadito con opportuna enfasi nella relazione oggetto dell'odierna discussione.\nPurtroppo, il poco tempo a disposizione non ci consente di approfondire alcuni interessanti argomenti, quali la parità uomo-donna nel settore della pesca, la sicurezza a bordo dei pescherecci, le fonti energetiche alternative di fronte al caro prezzo del gasolio e l'ammodernamento delle flotte.\nMi piace evidenziare come la pesca costiera e artigianale – e ve lo dice un uomo del Sud, che vive quasi quotidianamente a stretto contatto con il mondo marinaro – oltre a rappresentare un'importantissima fonte di guadagno per migliaia di famiglie europee che popolano le coste del nostro continente, è portatrice di una plurisecolare tradizione che l'Europa, a nostro avviso, deve sostenere e preservare.\nSostenere la pesca costiera significa tra l'altro difenderla dalla pesca selvaggia operata da imbarcazioni battenti bandiere extracomunitarie che, spavaldamente e senza alcun ritegno, esercitano la loro attività senza alcun riguardo per la quantità, la qualità e il tipo di specie ittiche pescate. E' di questi giorni l'ennesima protesta dei pescatori del Sud, a Bagnara in Calabria. L'Unione europea non può imporre limiti e sacrifici ai nostri pescatori e lasciare assoluta libertà alle flotte extraeuropee nel Mediterraneo.\nLa pesca costiera può e deve rendere compatibile un'importante attività economica con la necessaria e doverosa preservazione dell'ambiente marino. Per queste e per altre ragioni sostengo pienamente la presente relazione, sottolineando in particolare il punto 16 della proposta di risoluzione, in cui si invita la Commissione a riconoscere una volta per tutte la specificità della pesca costiera artigianale nella politica comune della pesca, che finora si è rivelata essere penalizzante.", "agenda_item": "Inshore fishing (debate)", "debate_id": "CRE-20060614-ITEM-014", "intervention_id": "3-381"}