{"speaker": "Σταύρος Αρναουτάκης (PSE). –", "english": "Σταύρος Αρναουτάκης (PSE). – Κύριε Πρόεδρε, θα ήθελα να εκφράσω την ικανοποίησή μου σχετικά με το σύνολο των διαπιστώσεων και προτάσεων που θέτει ο εισηγητής αλλά και να διατυπώσω κάποιες σκέψεις.\nΓνωρίζουμε όλοι ότι η παράκτια αλιεία αποτελεί βασική οικονομική δραστηριότητα σε μειονεκτικές και απομονωμένες περιοχές της Ευρωπαϊκής Ένωσης. Για τη χώρα μου την Ελλάδα χαρακτηριστικά αναφέρω ότι η παράκτια αλιεία έχει το μεγαλύτερο αριθμό σκαφών (96% του αλιευτικού στόλου) και τη μεγαλύτερη απασχόληση. Χρειάζεται οικονομική στήριξη του κλάδου για την αντικατάσταση και τον εκσυγχρονισμό των σκαφών.\nΗ προσέλευση νέων εργαζομένων στην παράκτια αλιεία, πέραν της οικογενειακής σύνδεσης που μπορεί να έχουν, απαιτεί έργο εφαρμογής συγκεκριμένων πολιτικών ενίσχυσης, αφού και η ίδια η έκθεση ομιλεί για την οικονομική δυσχέρεια τόσο των πλοιοκτητών όσο και των εργαζομένων αλλά και την περιορισμένη δανειοληπτική ικανότητά τους, παράγοντες οι οποίοι επιδρούν αρνητικά για την προσέλευση των νέων στο επάγγελμα. Η πολιτική αυτή θα μπορούσε, εκτός της επαγγελματικής κατάρτισης, να περιέχει και καθορισμένα κίνητρα για νέους αλιείς.\nΠρέπει να αναγνωριστεί ο ρόλος και η συμβολή των γυναικών στις οικογενειακής μορφής επιχειρήσεις της παράκτιας αλιείας. H Ευρωπαϊκή Ένωση θα πρέπει να βοηθήσει στην κατεύθυνση της οργάνωσης των παράκτιων αλιέων με τη στήριξη των οργανώσεών τους στη δημιουργία υποδομών στη διακίνηση των προϊόντων αλλά και τη βελτίωση των μεθόδων αλίευσης. Θα πρέπει να σημειώσουμε εδώ ότι η οργάνωσή τους δεν τους επιτρέπει να αντιπροσωπεύονται επαρκώς στα όργανα λήψης αποφάσεων αλλά και στις δημόσιες ακροάσεις.\nΣυνεπώς ένας από τους στόχους μας στα πλαίσια της διαβούλευσης θα πρέπει να είναι η ενεργός συμμετοχή παράκτιων οργανώσεων από όλη την Ευρωπαϊκή Ένωση σε ένα διάλογο στο πλαίσιο του οποίου θα έχουν καθοριστεί οι προτεραιότητες αλλά και το χρονοδιάγραμμα ολοκλήρωσής του σε τοπικό, περιφερειακό αλλά και σε ευρωπαϊκό επίπεδο.", "lang": "EN", "original": "Σταύρος Αρναουτάκης (PSE). – Κύριε Πρόεδρε, θα ήθελα να εκφράσω την ικανοποίησή μου σχετικά με το σύνολο των διαπιστώσεων και προτάσεων που θέτει ο εισηγητής αλλά και να διατυπώσω κάποιες σκέψεις.\nΓνωρίζουμε όλοι ότι η παράκτια αλιεία αποτελεί βασική οικονομική δραστηριότητα σε μειονεκτικές και απομονωμένες περιοχές της Ευρωπαϊκής Ένωσης. Για τη χώρα μου την Ελλάδα χαρακτηριστικά αναφέρω ότι η παράκτια αλιεία έχει το μεγαλύτερο αριθμό σκαφών (96% του αλιευτικού στόλου) και τη μεγαλύτερη απασχόληση. Χρειάζεται οικονομική στήριξη του κλάδου για την αντικατάσταση και τον εκσυγχρονισμό των σκαφών.\nΗ προσέλευση νέων εργαζομένων στην παράκτια αλιεία, πέραν της οικογενειακής σύνδεσης που μπορεί να έχουν, απαιτεί έργο εφαρμογής συγκεκριμένων πολιτικών ενίσχυσης, αφού και η ίδια η έκθεση ομιλεί για την οικονομική δυσχέρεια τόσο των πλοιοκτητών όσο και των εργαζομένων αλλά και την περιορισμένη δανειοληπτική ικανότητά τους, παράγοντες οι οποίοι επιδρούν αρνητικά για την προσέλευση των νέων στο επάγγελμα. Η πολιτική αυτή θα μπορούσε, εκτός της επαγγελματικής κατάρτισης, να περιέχει και καθορισμένα κίνητρα για νέους αλιείς.\nΠρέπει να αναγνωριστεί ο ρόλος και η συμβολή των γυναικών στις οικογενειακής μορφής επιχειρήσεις της παράκτιας αλιείας. H Ευρωπαϊκή Ένωση θα πρέπει να βοηθήσει στην κατεύθυνση της οργάνωσης των παράκτιων αλιέων με τη στήριξη των οργανώσεών τους στη δημιουργία υποδομών στη διακίνηση των προϊόντων αλλά και τη βελτίωση των μεθόδων αλίευσης. Θα πρέπει να σημειώσουμε εδώ ότι η οργάνωσή τους δεν τους επιτρέπει να αντιπροσωπεύονται επαρκώς στα όργανα λήψης αποφάσεων αλλά και στις δημόσιες ακροάσεις.\nΣυνεπώς ένας από τους στόχους μας στα πλαίσια της διαβούλευσης θα πρέπει να είναι η ενεργός συμμετοχή παράκτιων οργανώσεων από όλη την Ευρωπαϊκή Ένωση σε ένα διάλογο στο πλαίσιο του οποίου θα έχουν καθοριστεί οι προτεραιότητες αλλά και το χρονοδιάγραμμα ολοκλήρωσής του σε τοπικό, περιφερειακό αλλά και σε ευρωπαϊκό επίπεδο.", "agenda_item": "Inshore fishing (debate)", "debate_id": "CRE-20060614-ITEM-014", "intervention_id": "3-387"}